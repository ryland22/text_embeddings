La nociva granota toro (Lithobates catesbeianus) es reprodueix a Catalunya. En concret, ha trobat a les llacunes del delta de l'Ebre un hàbitat on se sent prou còmoda per procrear. Són males notícies per a les espècies autòctones, ja que la granota toro té una potent capacitat depredadora.

Ha estat el Departament de Territori de la Generalitat qui, a través d'un comunicat, ha confirmat la reproducció, per primera vegada a l'Estat espanyol, de la granota toro. Originària d’Amèrica del Nord està considerada una de les 100 espècies invasores més nocives del món. Va ser durant l’elaboració d'uns estudis biològics quan, el passat 14 de juny, es van detectar quatre capgrossos que, aparentment, semblaven cries de la perniciosa espècie. El Servei de Fauna i Flora i el Parc Natural del Delta de l’Ebre van activar el protocol per aclarir si, efectivament, els capgrossos eren un indici fefaent de l'assentament de l'espècie al delta de l'Ebre. Els resultats genètics de l’Institut de Biologia Evolutiva (CSIC-UPF) han confirmat que es tracta de cries d'aquesta granota, una presència considerada molt nociva pel seu impacte ecològic. Segons el departament de Territori, la granota toro "depreda espècies autòctones i en desplaça d’altres, ocupant espai i concentrant recursos". Mai abans a Espanya s'havia constatat la reproducció d’aquesta espècie en llibertat, malgrat que a Catalunya se n'havien localitzat alguns exemplars adults. Hi ha constància de la troballa d'una granota toro l’any 1999, a Collserola i, el 2012, en un hort de Deltebre. En tots dos casos, els exemplars es van poder controlar.

La granota toro pot arribar a fer un quilo de pes i la causa més comuna de la seva aparició en zones que no li són pròpies es deu a l'afició d'algunes persones per tenir-la com a mascota. Territori apunta que la hipòtesi més probable sobre l’origen dels capgrossos localitzats al delta és "l’alliberament d’adults o de capgrossos per part de particulars". La llei prohibeix expressament la seva tinença, transport, tràfic i comerç, així com l’alliberament al medi natural.

L'aparició de cries de granota toro al delta de l'Ebre suposa una nova amenaça per un espai mediambientalment molt sensible i que ja està infectat per altres espècies invasores. La plaga de cargol poma ha estat, fins ara, la que té un caràcter més destructor.