La reunió entre el president del Govern espanyol, Pedro Sánchez, a la Moncloa amb el president de la Generalitat de Catalunya, Quim Torra, ha acabat després de més de dues hores i mitja de conversa. Està previst que Torra comparegui a la delegació de la Generalitat a Madrid a les 16.00, on compartirà amb els mitjans com ha anat la trobada amb Sánchez. Abans, la vicepresidenta del Govern d'Espanya, Carmen Calvo, ha comparegut al palau presidencial. "Els dos presidents han acordat tenir una comissió fluida i normalitzada, i que no hi hagi curtcircuit, que no beneficia ningú", ha dit Calvo, que ha afegit: "El president [Torra] ha parlat de l'autodeterminació i el president [Sánchez] ha contestat amb l'altíssim autogovern, la descentralització altíssima del poder i de la Constitució i l'Estatut".

Es tracta de la primera trobada entre tots dos per intentar recompondre les relacions entre l'Administració central i l'autonòmica. Torra ha arribat a Madrid a les 11.00 per reunir-se poc després a la Moncloa amb Sánchez, "amb voluntat d'escoltar" la solució que proposa. Així ho ha assenyalat aquest dilluns en una piulada a Twitter que acompanya amb una imatge en la qual apareixia a l'estació barcelonina de Sants a punt d'agafar un tren cap a la capital. "Cap a Madrid a explicar a Sánchez la gravíssima situació que l'Estat espanyol ha creat a Catalunya. I amb voluntat d'escoltar la solució que proposa", ha dit. Aquesta serà la segona vegada que Torra i Sánchez es vegin, després de la trobada protocol·lària que van mantenir el 22 de juny en la inauguració dels Jocs Mediterranis, a Tarragona. Torra ha regalat a Sánchez el llibre Aran, un país, de Francesc Tur i Jèp de Montoya i Imago Catalonia, un compendi de mapes sobre Catalunya des de l'edat mitjana, a més d'una ampolla de ratafia Corriol.

Des de posicions inicialment molt distants, Sánchez i Torra exploraran avui en la seva primera cita a la Moncloa quins són els objectius de cadascun i quin marge hi ha per traduir en fets la seva proclamada voluntat de diàleg. Sánchez està disposat a considerar el desbloqueig de transferències i inversions per a Catalunya i insisteix en una agenda per a tots els catalans, no només els independentistes. Públicament almenys, Torra segueix ancorat en l'1-O i el dret d'autodeterminació.

El líder dels comuns, Xavier Domènech, ha desitjat que la reunió d'avui entre Sánchez i Torra serveixi, d'una banda, per posar "fi a una etapa política" caracteritzada pel "fracàs" de la via unilateral dels independentistes i, de l'altra, per l'absència de diàleg des del Govern del PP. De fet, feia dos anys que no es reunien el president de la Generalitat amb el president espanyol.

En declaracions a RNE, Domènech ha recalcat la necessitat d'iniciar una nova etapa de diàleg i negociació després del "fracàs" de la unilateralitat i després que el "destí" de Catalunya hagi estat "en mans dels jutges" els últims mesos, una situació que ha qualificat d''inaudita".

Reaccions del PP i Ciutadans

El candidat a presidir el PP Pablo Casado creu que és "molt difícil" que la reunió d'avui entre el president Sánchez i Torra surti bé, tenint en compte l'agenda que plantegen els independentistes, tret que "acabin parlant de futbol". En una entrevista a la Cope, Casado ha assegurat que el document previ plantejat per Torra per a aquesta trobada és "absolutament inadmissible". Per la seva banda, el coordinador general del PP, Fernando Martínez-Maíllo, ha considerat que "no es pot esperar res de bo per a Espanya'" de la reunió. En declaracions als mitjans prèvies a l'esmorzar informatiu del president electe de Colòmbia, Iván Duque, Maíllo ha subratllat que es tracta d'una reunió entre "Sánchez i el seu soci de Govern", i això és una cosa "que no podem oblidar".

El líder de Ciutadans, Albert Rivera, ha assegurat que ell, si fos el cap del Govern central, no rebria el president de la Generalitat, Quim Torra, fins que no tornés “a la lleialtat institucional”. I no ho faria perquè, segons la seva opinió, és inacceptable que el president de la Generalitat vagi a aquesta cita per parlar bàsicament d'autodeterminació i de beneficis per als presos del procés. Per a Rivera, no és legítim ni democràtic acudir a la cita amb aquesta agenda, convençut que Torra no abordarà amb Sánchez altres temes d'interès per a la societat catalana, entre els quals hi ha el finançament autonòmic.